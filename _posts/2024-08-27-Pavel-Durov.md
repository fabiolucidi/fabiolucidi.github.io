---
layout: post
categories: writings
title: "Pavel Durov"
date: 2024-08-27
share: false
image:
  path: /images/2024-08-27-Pavel_Durov.jpg
  thumbnail: /images/2024-08-27-Pavel_Durov.jpg
  caption: <a href="https://unsplash.com/photos/queen-and-woman-kneeling-beside-sleeping-man-painting-Agvr-2DFZDM">Queen and woman kneeling beside sleeping man, a painting from the Birmingham Museums Trust</a>
excerpt: "Pavel Durov è stato arrestato a Parigi sabato 24 agosto 2024. La copertura offerta dalla stampa italiana su questo notizia è stata in prima battuta molto modesta e molte informazioni divulgate riguardo la piattaforma Telegram sono state imprecise. Con questo poste vorrei provare a fare chiarezza su due punti: il primo è che..."
---
Pavel Durov è stato arrestato a Parigi sabato 24 agosto 2024. La copertura offerta dalla stampa italiana su questo notizia è stata in prima battuta molto modesta e molte informazioni divulgate riguardo la piattaforma Telegram sono state imprecise. Con questo poste vorrei provare a fare chiarezza su due punti: il primo è che **Pavel Durov è una figura complessa e soprattutto fumosa**, non comparabile a mio avviso ad omologhi del settore specie occidentali, il secondo riguarda proprio Telegram in sé che **non va ritenuta una piattaforma di messaggistica sicura** contrariamente a quanto i giornali lasciano intendere secondo un ragionamento tale per cui _se lo puoi usare per vendere cose illegali allora vuol dire che è sicuro_.

La storia di Pavel Durov è stata ricostruita su più giornali ma in estrema sintesi: lui è bravo a disegnare e _markettare_ un prodotto, il fratello è un informatico di talento e la logica conseguenza è la nascita di prodotti di cui il mercato ha bisogno. All'inizio, nel 2006, nasce VKontakte, il social network "vecchia maniera" più diffuso in Russia e poi, nel 2023, Telegram.

C'è però un problema: il governo russo. Dopo un tira e molla con società e persone riconducibili al governo russo, nel 2014, i Durov abbandonano VKontakte (e la Russia) per concentrarsi su Telegram la cui società ha, più saggiamente, sede a Dubai.
In questo tira e molla con le autorità russe Pavel Durov si è opposto a richieste di censura e di divulgazione di dati degli utenti da parte delle autorità russe, vestendo i panni di un difensore della libertà di opinione.

Lo sviluppo di Telegram, affidato sempre al fratello, non testimonia però la stessa cosa. Per **garantire** - e voglio evidenziare molto il termine **garantire** - tecnicamente e tecnologicamente le libertà di opinione, di espressione e di parola è necessario che _trasparenza_ e _sicurezza_ siano un default. Nel caso di Telegram mancano entrambe.

Partiamo dalla _sicurezza_. Una delle imprecisioni, gravi, che ho più volte letto sui principali quotidiani italiani riguardo Telegram è che le conversazioni siano crittografate: questo è un falso, le conversazioni su Telegram _possono_ essere crittografate ma di default non lo sono. Se premete su _new message_ e poi la persona con cui intendete scrivervi non avvierete una chat crittografata, ma una chat in chiaro che utilizza il protocollo proprietario di Telegram (MTProto). Questo protocollo cripta il messaggio dal telefono al server, diversamente dalla crittografia end-to-end del protocollo di Signal (utilizzato anche da WhatsApp e Google oltre che da Signal stesso).
È un problema rilevante perché nessuno ad oggi sa cosa accade sui server di Telegram che sono ovviamente molti, distribuiti globalmente: di qui il problema della _trasparenza_.
Se un protocollo non è verificabile per intero è buona norma **non ritenerlo sicuro**: non sappiamo ad oggi se qualcuno oltre Durov ha accesso al codice dei server di Telegram. Sappiamo però che sarebbe tecnicamente possibile ottenerlo ed è possibile che molti siano interessati: tre quarti dei cittadini russi lo utilizzano, è l'ottavo social network al mondo e ha più utenti attivi di X.

È la coesistenza di questi due punti che rendono fragile (e appetibile) Telegram: una o più autorità con sufficiente potere coercitivo potrebbero imporre a Pavel Durov di consegnargli - decriptandole - informazioni personali dei propri utenti (messaggi, conversazioni in genere, ma anche file considerando che l'invio di file fino a 2GB è una delle feature più apprezzate di Telegram): nel caso di WhatsApp o Telegram non è tecnicamente possibile che questo avvenga e non è una questione da poco perché la crittografia e2e è quella che, al momento, garantisce al meglio il diritto alla riservatezza della corrispondenza impedendo _matematicamente_ allo stato (inteso come concetto e non come Stato Italiano o Francese o altro) di entrare nella sfera più personale del cittadino.

In Italia molti articoli si sono concentrati sul fatto che Telegram sia utilizzato per fini illeciti: è vero, ma non è la sicurezza delle comunicazioni della piattaforma la caratteristica che lo fa preferire per questi usi  (anzi, sarebbe l'opposto) ma tutte le altre, in primis la possibilità di nascondere il proprio numero di telefono.

Ma questa sottospecie di anonimato implica un reato?

Personalmente cerco di non esporre mai il mio numero di telefono perché so che potrebbe finire nei tritacarne del telemarketing (problema ancora irrisolto in Italia) e questa funzionalità di Telegram mi viene incontro: è una finalità non desiderabile? Se foste un giornalista russo in grado di avvisare sul vostro canale Telegram dove è diretto il prossimo attacco missilistico in Ukraina preferireste farlo con il vostro numero di telefono in chiaro o con un username alfanumerico non riconducibile a voi?

Se su Telegram si possono comprare facilmente documenti falsi o droga è perché, purtroppo, è **in generale** facile comprarli e lo stesso vale per le armi e tutto quanto di illecito si possa fare. Non è Telegram che abilita queste transazioni e questi reati, ma certamente facilita la comunicazione come una volta facevano altri mezzi diventati desueti ad esempio le radio, i telefoni o gli annunci sui giornali.
Non si può criminalizzare una tecnologia volta a proteggere la comunicazione fra individui e sacrificarla per l'impossibilità di condurre diversamente indagini o per impedire un reato: chi vuole commetterne uno troverà un altro modo per comunicare come farlo.

Sarebbe come pensare di vietare carta e penne perché un boss della mafia potrebbe usarli per scriverci dei pizzini.
