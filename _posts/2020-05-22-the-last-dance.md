---
layout: post
categories: writings
share: false
image:
  path: images/2020-05-22-the-last-dance.png
  thumbnail: images/2020-05-22-the-last-dance.png
  caption: The last dance, personal archive
title: The last dance
excerpt: Ho finito ormai da una settimana di guardare The Last Dance la docu-serie dedicata, di fatto, a Michael Jordan. È stata, per farla breve, un successo di critica e, chiaramente, di spettatori. Non è semplice per un prodotto dedicato ad una persona o un periodo così specifico raggiungere un tale successo, ma se vogliamo è […]
---
Ho finito ormai da una settimana di guardare _The Last Dance_ la docu-serie dedicata, di fatto, a Michael Jordan. È stata, per farla breve, un successo di critica e, chiaramente, di spettatori. Non è semplice per un prodotto dedicato ad una persona o un periodo così specifico raggiungere un tale successo, ma se vogliamo è proprio in virtù del soggetto che è accaduto: non uno sportivo ma il modello di sportivo, non un vincente ma l’icona della vittoria, non un personaggio ma la persona più influente del suo periodo.
A parte tutte queste cose ovvie e un po’ banali che avrete già letto sicuramente – come me – da altre parti, vorrei provare ad aggiungere i motivi per cui secondo me é proprio un bel prodotto.

# La lunghezza e la profondità dei dettagli

_The Last Dance_ parla di un periodo specifico e lo fa in dieci puntate dedicando grosso modo ogni puntata ad un tema specifico, senza perdersi in micro dettagli inutili né rimanendo vaga: aiuta molto il fatto che a parlare siano molti dei protagonisti coinvolti e lo fanno in prima persona.

# Lo spettacolo nello spettacolo

Le immagini utilizzate, raccolte durante quegli anni, offrono una visione della realtà nuova completata da racconti e storie mai sentite prima sulla vita di spogliatoio. Facce, scherzi, risate, battute, slang, abitudini…tutte cose che arricchiscono e colorano un disegno che, almeno per me, fino ad oggi si poteva solo intuire.

# La personalità del soggetto

Complici i molti flash-back e le reazioni live dell’intervista perpetua – oltre ovviamente alla storia di successi già nota a tutti – diventa più visibile la personalità di Michael Jordan, rendendola sicuramente più comprensibile. Il momento in cui parla della mentalità con cui si allenava e giocava e, soprattutto, con cui pretendeva che gli altri si allenassero e giocassero è forse stato il più alto di questo sguardo sulla sua personalità.

> When people see this, they’re going to say ‘Well, he wasn’t really a nice guy, he may have been a tyrant’…Well that’s you, because you never won anything. I wanted to win, but I wanted them to win and be a part of that as well. I don’t have to do this. I’m only doing it because it is who I am. That’s how I played the game. That was my mentality. If you don’t want to play that way, don’t play that way.
>
> Michael Jordan

Personalmente l’ho trovato bellissimo, anche la parte in cui accenna a piangere…mi ci sono anche ritrovato in larga parte rispetto a come lavoro e pretendo che le persone attorno a me lavorino (e questa cosa dovrò approfondirla).

# Il fattore nostalgia

The Last Dance parla della più grande squadra dell’NBA di tutti i tempi in uno sport molto competitivo ma di sicuro non incline allo stato di polemica permanente fra squadre – com’è per esempio il calcio europeo – quindi molto maturo e in grado di ammettere chiaramente e unanimemente questa situazione (nelle interviste sono coinvolti spesso avversari dei match descritti, nessuno ha parlato di _ingiustizia_): la nostalgia per quel tempo quindi non vale solo per i tifosi dei Bulls ma prende tutti. Ci sarebbe poi anche la nostalgia o meglio l’infinita tristezza, oltre alla nostalgia, per la puntata per e con Kobe Bryant, ma questa è un’altra storia ancora.
Il pubblico di quella NBA, quella degli anni ‘90, era diventato incredibilmente vasto, erano i primi istanti dopo il big-bang quando era appena diventata fenomeno di massa: è chiaro quindi che il pubblico interessato non è soltanto di addetti ai lavori o fan della persona/squadra – come ad esempio i documentari, sempre su Netflix, su Griezmann o la juve – ma praticamente chiunque…perché sì, di quel periodo molti hanno nostalgia e chi è troppo giovane per averla forse lo osserva ancora più interessato come il periodo della nascita degli dei.

È veramente bello, è veramente fatto bene, è divertente – perchè diciamocelo se c’è Dennis Rodman ci si diverte – e permette di capire da dove può derivare la grandezza di un campione: se non lo avete già fatto, guardatelo.
{: .notice--success}
