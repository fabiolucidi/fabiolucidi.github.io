---
layout: post
categories: writings
title: "Arbitri"
date: 2022-05-22 21:00:00
share: false
image:
  path: /images/2022-05-22-Arbitri.jpg
  thumbnail: /images/2022-05-22-Arbitri.jpg
  caption: <a href="https://unsplash.com/photos/gNgPY1axBkU">Foosball table shallow, a photo by Alex Rosario</a>
excerpt: "Il campionato che si è appena chiuso verrà ricordato per molte cose. La maggior parte (spero) saranno incluse nel classico post del _pagellone della serie A_, altre saranno tralasciate, una invece sarà indelebile per questa stagione.
In tutte le sotto-trame che questa annata ci ha raccontato..."
---
Il campionato che si è appena chiuso verrà ricordato per molte cose. La maggior parte (spero) saranno incluse nel classico post del _pagellone della serie A_, altre saranno tralasciate, una invece sarà indelebile per questa stagione.
In tutte le sotto-trame che questa annata ci ha raccontato - la lotta scudetto, quella salvezza, quella per l'Europa League, la rimonta della Juventus, la favola Salernitana, le gare rinviate, le squadre _senza_ proprietario, Mourinho e la Conference, etc. - abbiamo registrato il prepotente ritorno di un autore che dall'inizio del **capitolo VAR** sembrava essersi allontanato dal racconto: l'arbitro.

Certo è un po' _naive_ e riduttivo nel 2022 dire solamnte _l'arbitro_ visto che per una partita si contano almeno sei persone impiegate nella direzione di gara, ma non cambia la sostanza: mai come in questo campionato ci sono state conduzioni di gara discusse, scelte contestate e, unico vero rischio in epoca VAR, omissioni e chiamate **incomprensibili**.

Tutto quello che abbiamo visto non permette (purtroppo) di derubricare tutto alla voce _cattiva annata_ specie in un anno davvero nefasto per il calcio in cui non andremo al mondiale secondo alcuni anche per un tipo di arbitraggio _troppo italiano_ a cui si abituano i giocatori di Serie A (che costituiscono ancora la maggior parte degli _azzurri_): nel nostro campionato gli arbitri _lasciano correre_ di meno, interrompono il gioco più spesso, rendendo più difficile l'impatto dei giocatori nelle partite internazionali, tradizionalmente più intense come ritmo e fisico. Questo penalizza anche le squadre di club impegnate nei tornei europei e infatti non è una considerazione nuova. Tipicamente salta fuori quando una squadra italiana esce malamente dalle competizioni europee.

La sensazione vedendo partite inglesi - prendiamolo pure come campionato di riferimento in questo momento - e partite di Serie A è che l'arbitro di _premier_ non si sente parte dei 22 in campo, ma parte di una struttura - la _Football Association_ - che ha il compito di far funzionare e crescere un movimento sportivo o, se siete meno romantici, un business. Troppe decisioni, in Italia, errate sono arrivate da _protagonismo_ dell'arbitro di campo (e.g. ripartire senza VAR check su possibile fuorigioco: protagonismo è anche ignorare le chiamate dei colleghi in sala, non rivedere proprio determinate azioni o non richiamare l'arbitro di campo. Si tratta molto semplicemente della conseguenza di una eccessiva confidenza nei propri mezzi o di un'incomprensione dei confini del proprio ruolo.

Ecco, quest'anno, complice forse un protocollo non proprio perfetto si è assistito ad errori clamorosi persino in quell'area che sembrava sacra e inviolabile che è (era) il fuorigioco, ovvero la determinazione della posizione di un giocatore rispetto agli altri e al pallone. Ci eravamo abituati ad attese anche di qualche minuto e ad accettare - giustamente - _off-side_ di pochi centimetri ("la punta del piede", "mezza spalla", etc.) e tutto a un tratto abbiamo assistito alla convalida di un gol fatto da un giocatore che riceve palla quando si trova alle spalle del portiere con davanti a se solo un difensore. Situazione certamente particolare ma molto facile da verificare e impossibile da non conoscere per chi arbitra in Serie A.
Altre volte abbiamo assistito anche a revisioni in cui sono stati annullati gol che sembravano legittimi a tutti i 22 in campo, con anche il portiere incredulo per la fortuita revisione. Fuorigioco geografico, oggettivo, attivo, passivo, da sdraiati.
È stato anche l'anno dei falli di mano visti e meno visti - o meglio talvolta fischiati talvolta no, che poi è il vero problema - ma soprattutto è stato l'anno in cui abbiamo conosciuto lo _step on foot_ e in cui, di nuovo, ci sono state circostanze in cui ha portato a rigori e altre si è lasciato correre.  

In definitiva, è stato il campionato degli errori, di tutti, ma soprattutto di una classe arbitrale ritenuta dal punto di vista giornalistico _la migliore del mondo_ ma da quello dei tifosi e spettatori la ruota più sgonfia della macchina calcio che punta sempre verso una squadra o un'altra.
